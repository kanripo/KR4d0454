# -*- mode: mandoku-view; -*-
#+TITLE: 靜修先生文集
#+DATE: 2015-09-11 15:30:26.333953
#+PROPERTY: ID KR4d0454
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 11
#+PROPERTY: FILE SB04n0554-011靜修先生文集-卷第十一.
<pb:KR4d0454_SBCK_011-1a>¶
靜修先生文集卷之十一¶
　五言絶句¶
　　　明珠穴(二首)¶
珠從何處來秀與天地生涵藴幾千古得此風雷聲¶
山從何時裂珠去誰當還餘光爛猶在照我方寸間¶
　　　滴水龕¶
膚寸遍天下至靜涵氤氲因看石滴水窺見未生雲¶
　　　石潭¶
清不見羣魚暗不藏毒怪觀物得吾師終日欲相對¶
　　　春日¶
游絲困無力欲起重悠揚芳草落花滿相思春晝長¶
　　　愼獨¶
一葉下秋水微波去不停望中猶隱隱直欲到滄溟¶
<pb:KR4d0454_SBCK_011-1b>¶
　　　毀譽¶
子賤波及魯犂牛不累騂寸心仁厚處萬物自生成¶
　　　偶書¶
意當極快處心有不平時少忍容無害欲言當再思¶
　　　夢中作¶
溪童望水滿日夜愁不巳雖非鷗鷺身亦有相関意¶
　　　觀化¶
風雨何方來呼童出門望歸報是羣蜂聲在庭花上¶
　　　四皓圖¶
雖戀紫芝美難忘帝力深驅馳恨臣老高尚豈𥘉心¶
　　　石鼎聮句圖¶
玩丗如一鼎姓名誰得聞仙翁應自笑知我有鄒忻¶
　　　白樂天琵琶行圖¶
<pb:KR4d0454_SBCK_011-2a>¶
冀馬嘶寒風逐臣念郷國江浦聞哀絃長吟望西北¶
　　　百蝶圖¶
芳蝶具百種幽花散紅翠道人觀物心一一見春意¶
　　　子期聽琴圖¶
琴瑟自吾事何求人賞音絶絃眞俗論不是古人心¶
　　　夢題村舎壁上(己卯正月三日)¶
村居有何樂所樂人眞淳回看城市中居此勝買鄰¶
　　　村居雜詩(五首)¶
隣翁走相報隔䆫呼我起數日不見山今朝翠如洗¶
黃昏雨氣濃喜色滿南畒誰知一夜風吹放門前柳¶
獨立偶懷古臨風還自傷一聲樵唱起回首暮山蒼¶
削樹題詩句畫沙知酒籌他年成故事蕭散更風流¶
芳茵皆可藉緩歩即吾車乘興三杯酒隨行一䇿書¶
<pb:KR4d0454_SBCK_011-2b>¶
　　屏上草蟲(四首)¶
　　　螳螂¶
逢物即能産其滋乃爾蕃不知何所積擬欲問乾坤¶
　　　蝸牛¶
背上穹廬好問蟲誰汝施始知天地内棟宇匪人爲¶
　　　螻蛄¶
後利前還澁隂陽體叚分不湏觀兎尾即此見羲文¶
　　　螽斯¶
陽施隂專受精醇物始眞蟲魚寧解此聊用比振振¶
　　飲山亭雜花卉(八首)¶
　　　牡丹¶
丗變日以文花卉亦應爾懸知太古時其美未如此¶
　　　芍藥¶
<pb:KR4d0454_SBCK_011-3a>¶
宜致美人贈服之良有功分形雖異種氣類暗相通¶
　　　薔薇¶
色染女眞黃露凝天水碧花間日月長朝暮閱兩國¶
　　　萱草¶
丹鳯忽飛來喜色滿朝露何以稱此花白頭戲嬰孺¶
　　　夜合¶
消忿縁無毒合昏如識時韋絃千古意百繞惜芳枝¶
　　　酴醾¶
勿剪架上花不是畏多刺得䕃難忘枝曽向花隂醉¶
　　　木槿¶
巳拆暮雖落未榮朝又花生生如道體堪玩不堪嗟¶
　　　蜀葵¶
且勿論傾陽色香尤可喜人情輕所多共愛姚黃美¶
<pb:KR4d0454_SBCK_011-3b>¶
　　　看雪¶
雪花不擇地隨風恣飄蕩數片如有情飛落梅梢上¶
　　　絶句¶
溪童出門望鷗鷺滿空下江水澹無情盡是忘機者¶
　　　出花¶
下石緑珠井炙面昭君村坐令宜花地亦復愁移根¶
　　　商方爵¶
商爵旣云古那堪形更竒不宜燕市酒雅稱野夫詩¶
　　　盆池¶
有月湛秋影無風生小波澄心一相對今夜興如何¶
　　　偶書(二首)¶
纍纍山下塚渺渺嶺頭雲歳晚不歸去笙鶴應望君¶
昨日宋人苗今日牛山木寄語芒芒人管取牛羊牧¶
<pb:KR4d0454_SBCK_011-4a>¶
　　　筭盤¶
不作甕商舞休停餅氏歌執籌仍蔽簏辛苦欲如何¶
　　　吕洞賔畫像¶
微茫洞庭曉蕭灑崑崙秋海蟾生碧天相從何處游¶
　　　鴈圖¶
夢回煙水寒鴻鴈驚不起道人心乆閑相忘有如此¶
　　　史處士挽章¶
平昔未相識幾回曽寄聲今朝聞謝丗便有故人情¶
　　　飲山亭獨坐(二首)¶
野性靜成癖幽居懶似高青山卧床下初不厭人豪¶
愛玩不能去山晴雲卷舒敲門者誰子聊復忍斯湏¶
　　　偶成¶
夢回聞雨聲忽覺是風葉問予何以知仰見梁間月¶
<pb:KR4d0454_SBCK_011-4b>¶
　　　溪橋歩月圖¶
山中有幽人獨歩溪橋月莫問興如何披圖亦清絶¶
　　　題山水扇頭(二首内二首六言)¶
山近雨難暗樓高秋易寒慿誰暮雲表添我倚欄干¶
兩山環合一水中有老木叅天不著幽人草閤誰收無¶
限風煙¶
靜修先生文集卷之十一¶
